# 第一卷

如是我问，一时佛在室罗筏城，祇洹精舍。与大比丘众，千二百五十人俱。皆是无漏大阿罗汉，佛子住持，善超诸有；能与国土，成就威仪；从佛轮转，妙堪遗嘱；严净毗尼，弘范三界；应身无量，度脱众生；拔济未世，越诸尘累。其名曰：大智舍利佛、摩诃目犍连、摩诃拘絺罗、富楼那弥多罗尼子、须菩提、优婆尼沙陀等，而为上首。复有无量辟支无学，并其初心，同来佛所，属诸比丘，休夏自恣。十方菩萨，恣决心疑，钦奉慈严，将求密义。即时如来，敷坐宴安，为诸会中，宣示深奥，法筵清众，得未曾有。迦陵仙音，遍十方界。恒沙菩萨，来聚道场，文殊师利，而为上首。



#### 译文：

这部经典是我亲耳听佛宣说的，一天，佛在舍卫城的祇洹精舍中。精舍中汇集了大比丘一千二百五十人，都是超脱无漏的大阿罗汉，



**原文：**

时波斯匿王。为其父讳日营斋。请佛宫掖。自迎如来。广舍珍馐妙味。兼复亲延诸大菩萨。城中复有长者居士同时饭僧。伫佛来应。佛敕文殊。分领菩萨及阿罗汉。应诸斋主。唯有阿难。先受别请。远游未还。不慌僧次。既无上座。及阿阇黎。途中独归。其日无供。即时阿难。执持应器。于所游城。次第循乞。心中初求最后檀越。以为斋主。无问净秽。刹利尊姓。及旃陀罗。方行等慈。不择微贱。发意圆成一切众生无量功德。阿难已知。如来世尊。诃须菩提。及大迦叶。为阿罗汉。心不均平。钦迎如来。开阐无遮。度诸疑谤。经彼城隍。徐步郭门。严整威仪。肃恭斋法。及时阿难。因乞食次。经历淫室。遭大幻术。摩登伽女。以娑毗迦罗先梵天咒。摄入淫室。婬躬抚摩。将毁戒体。



**原文：**

如来知彼婬术所加。斋毕旋归。王及大臣。长者居士。俱来随佛。愿闻法要。于时世尊。顶放百宝无畏光明。光中出生千叶宝莲。有佛化身。结跏趺坐。宣说神咒。敕文殊师利将咒往护。恶咒消灭。提奖阿难及摩登伽。归来佛所。未全道力。殷勤啓请。十方如来得成菩提。妙奢摩他。三摩禅那。最初方便。于时复有恒沙菩萨。及诸十方大阿罗汉。辟支佛等。俱愿乐闻。退坐默然。承受圣旨。



**原文：**

佛告阿难。汝我同气。情均天伦。当初发心。于我法中。见何胜相。顿舍世间深重恩爱。阿难白佛。我见如来三十二相。胜妙殊绝。形体映彻犹如琉璃。常自思惟。此相非是欲爱所生。何以故。欲气粗浊。腥臊交媾。脓血杂乱。不能发生胜净妙明。紫金光聚。是以渴仰。从佛剃落。佛言。善哉阿难。汝等当知一切众生。从无始来。生死相续。皆由不知常住真心性净明体。用诸妄想。此想不真。故有轮转。汝今欲研无上菩提真发明性。应当直心酬我所问。十方如来同一道故。出离生死。皆以直心。心言直故。如是乃至终始地位。中间永无诸委屈相。



**原文：**

阿难。我今问汝。当汝发心。缘于如来三十二相。将何所见。谁为爱乐。阿难白佛言。世尊。如是爱乐。用我心目。由目观见如来胜相。心生爱乐。故我发心。愿舍生死。佛告阿难。如汝所说。真所爱乐。因于心目。若不识知心目所在。则不能降伏尘劳。譬如国王。为贼所侵。发兵讨除。是兵要当知贼所在。使汝流转。心目为咎。吾今问汝。唯心与目。今何所在。



































****
